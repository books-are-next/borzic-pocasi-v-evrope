---
title: Moje neznámá
contentType: prose
---

<section>

_památce sv. Jana od Kříže_

_Skoro bych zapomněl  
na zrod mystika.  
Zapomněl na ovál  
matčina anděla, pukající  
ořech v plamenech.  
Ale do výlevky jsem dnes vyplivnul  
syčící slinu otcova zálivu,  
stín přeběhl hrozivě přes zeď,  
rozsvítil obzor,  
a noční oázy světel  
v nedaleké Marině  
zašeptaly:_

</section>

<section>

_Žena jde rychle ulicí,  
skoro běží, dýchá v patách,  
vydechuje z nich, pak náhle zabočí  
a pohltí ji tma.  
(V srdci mi ale zůstává jen  
nejisté chůze chvat.  
Víc nic.)_

</section>

<section>

_Bójky jsou dál červené.  
Za kamenným plotem je ostrý keř,  
z baru se line hlučné světlo,  
horko nesnesitelně sládne,  
a já přivírám oči na rohu,  
s otcovou rukou na rameni,  
v nose mě šimrá jasmín,  
a říkám si, že to přejde._

</section>

<section>

_Paní v mé teplé hlavě  
a ještě teplejším srdci  
zní tvé kroky právě tak spěšně._

</section>
