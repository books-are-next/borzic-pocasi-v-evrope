---
title: Zárodky příštích básní
contentType: prose
---

<section>

_Mají-li se zrodit Básně,  
ať už teď běží pěšinou města,  
proradné a slabé.  
Prohnat je chci po kolejích  
a postříkat sprškou elektro-prachu.  
Naženu je do skleněných krychlí,  
kde v obleku Hugo Bosse  
promenádovat se budou  
do úplného zblbnutí.  
Pak zaženu je do bankovní šachty  
a nad zamřížovanou hlavou  
pustím jim okřídlený větrák._

</section>

<section>

_Klobásy viny voní na náměstích,  
vyleštěné hadí hlavy  
chrlí ciferná séra,  
kysele prší  
a dny ze dna šklebí se  
jak oči luxusního prostituta  
kterému jsem dnes  
pozdě večer  
ve foyer dražší kavárny  
ukradl na setinu pohled  
a pronikl v strmém záblesku  
předsálí pekla._

</section>

<section>

_Mají-li se zrodit básně,  
nemůže ani jeden zárodek  
drezúra vynechat.  
Žijeme ve věku Velkých Mrchožroutů.  
Z jejich sak máme ostudy kabát  
podle zásluhy přímé úměry  
pasivní touze věřit  
španělským muškám Médií._

</section>

<section>

_Mají-li se zrodit příští básně,  
nemůžu lásku vynechat.  
Musím vdechovat její kouř,  
dlouho ho v plicích držet,  
až zčervená  
do tvaru tetované skvrny,  
o jejímž tichém smutku sním._

</section>

<section>

_Mají-li se zrodit básně,  
musí být Praha Londýn  
a Londýn Havana.  
Nekorektní láska  
snadno rozrazí zkřehlé plošky srdce.  
Znovu musí vykouřit filtr  
Vejít branou  
            bratrů & milenců,  
vystřelit naslepo strmou větu,  
seschlou větví podpálit stoh,  
krví božského punku se pomazat  
a sejít se s Bohem i napřesrok._

</section>

<section>

_Mají-li se zrodit básně,  
od Uralu k Vinohradské vodárně_

</section>

<section>

_je třeba se vyznat z revolučních sond,  
oslavit je drsnou souloží Luny a Slunce  
a Dylanovi Thomasovi pogratulovat  
            k dalším nebeským narozeninám.  
Pak na party ukrást mu prasklý Pegasův roh  
a skočit s ním do rokle světa nahý jako list._

</section>
