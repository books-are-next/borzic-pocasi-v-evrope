---
title: "Koupelna v\_domě nad křižovatkou"
contentType: poetry
---

<section>

Modré kolíčky na šňůře před domem  
pod sychravým nebem.  
Dům na křižovatce, poblíž nádraží.  
V domě koupelna s červeným zrcátkem  
a oknem, za kterým slyším vlak,  
silnici, hospodu.  
Jako by koupelna chtěla, abych v ní byl milencem.  
Neexistujícím milencem v tichém domě  
syna — manžela — rodičů — kočky.

</section>

<section>

Koupu se.  
Na pračce kartáček a pod ním čistý ručník.  
Světlé kachle.  
Potápím hlavu.  
Víří pod hladinou obrazy milovnice světa.  
Benátské.  
Vážné a krásné.  
Drahé.  
V průsvitném srdci Koule.

</section>
