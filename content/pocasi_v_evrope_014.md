---
title: Americká krása
contentType: prose
---

<section>

_Moje dětství v Dalmácii bylo skrz naskrz americké.  
Americké jak žvýkačka, americké jak Tom a Jerry,  
i Alfreda Hitchcocka jsem potkával u nás na zahradě.  
V saku s doutníkem v puse trhal rajčata.  
Pamatuju si dobře ty černobílé větráky,  
jejich kovový svist a vražednou rychlost  
na těch pomalých záběrech._

</section>

<section>

_Kapitalismu mě učila Dynastie. Byl jsem ale špatný žák.  
Vybavuje se mi pořádně jen ta intrikánská ženská  
s růžovou rtěnkou a umělými vlasy.  
Nejvíc jsem miloval Pepkův galaktický vrh  
špenátu z plechovky do svalů  
a k tomu ječení černé Olivy.  
Už před Sametem jsem si hrál s Kačerem._

</section>

<section>

_Hlavu mi ale zamotal až Frank Sinatra,  
teple mu klouzal hlas a hrával otrlé detektivy.  
Bezpečí a sílu jsem čerpal hlavně  
z Metro-Goldwyn-Mayer hřívy.  
Americké dětství poblíž Splitu s českou matkou  
a chorvatským otcem přítomným jen napůl.  
Idyla v tmavém obýváku s rozlehlou  
stěnou a stínem fíkovníku  
— za odměnu k televizi Coca-Cola._

</section>
