---
title: To léto
contentType: poetry
---

<section>

## 1.

To léto sněžná únava ze země,  
kde sníh býval svátkem,  
pestrý svým třeštivým veselím.  
Přijeli jsme v noci.  
Záhřebský hotel přijal mateřsky  
blonďatého usmrkance  
a já se zřítil po hlavě  
do bezedného snu.  
Ráno v máslíčku a džemu  
vstala sama existence  
a prokleté sexy slunce toho léta  
vyplulo nad šachovou metropoli  
jak v mýdlové opeře.

</section>

<section>

Naše nejněžnější prázdniny pospolu.  
(Nesmím opominout vlaky, vlaky dlouhé jak osud.)  
Slyším z chodbičky otcův rozhovor s Jugoslávkou  
z přesvědčení, za oknem ubíhá kukuřice  
a já hledám smaragdy v plechovém koši. Všechno  
doutná: půda byla nezvykle horká to léto.

</section>

<section>

## 2.

Před výbuchem balkánské krčmy  
nervózně se o sebe třely zatím neviditelné vlajky  
konečně viditelných republik federace,  
noviny se četly ve stoje  
a Miloševičův stín padal pomalu  
na mapu toho nebezpečného slepence.  
Znovu tu byly: četnické, ustašovské,  
partyzánské zločiny, promenádovaly  
se ježčí hlavou země a tu třaskavou směs  
zaklínala Mira v černé róbě,  
ohněm prolezlá partyzánka  
ve velkém sálajícím oku Jihu.  
Do všeho toho bordelu vanul  
Maršálův dech ze záhrobí  
a ze státní kasy sypaly se Maršálovy  
velkorysé dluhy.  
Slábly to léto staré yugo-větry.  
Nad naší půlkou kroužili už supi  
do tvaru emigrantského U.  
V Srbsku krví prosáklé brady četníků  
plnily náměstí za náměstím. /  
Slovinci revoltovali.  
Konta revoltovala.  
Obchod revoltoval.  
Mladíček Neoliberalismus  
na prahu doby přešlapoval.  
Jen komunisté v Záhřebu váhali,  
na minovém poli citovali  
Tita i Lenina pořád dokola.  
Žel špetku slaboduše to znělo  
tváří v tvář Kosovskému poli  
z jehož byzantské nádhery  
vzlétaly orlice  
s jinak rudými zobáky.

</section>

<section>

Chvělo se to v kelímku limonády,  
v tekutě žluté mase toho léta,  
prskalo to ze špatného piva,  
klouzalo to do krku v koňaku,  
ani smrad tržiště to nezdolal.  
Bylo to ve vzduchu

</section>
