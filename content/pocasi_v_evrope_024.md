---
title: Teplý zpěv ticha
contentType: poetry
---

<section>

Poslední noc ve Florencii jsem tichý jako pěst,  
            která se rozevřela  
Tak málo hluku svírám  
I kdyby všechny flétny vzlétly  
k omamnému nebi, já setrvám ve svém tichu.  
Nechci, aby tato slova byla něčím víc  
než jemným souhlasem s mým tichým přebýváním  
v srdci. Šeptám jeho šelesty teple, vřele,  
připravený nechat se opít rohlíkem luny  
v černém zrcadle řeky. Je to zpěv stesku?  
Něhy? Obrácené vášně? Poznané křehkosti?  
Na to nemohu odpovědět. V tichu jsem zůstal,  
i když mi cestu zkřížil roj náctiletých motýlic  
v lesklých šatečkách a z jejich svůdného víření  
odnesl jsem si sebou na pokoj své unio mystica  
se zpocenou letní ulicí, diskotékou na rohu a chlapem,  
který u stánku s chladnými nápoji opakuje stále znova  
omosessuale, omosessuale, omosessuale

</section>
