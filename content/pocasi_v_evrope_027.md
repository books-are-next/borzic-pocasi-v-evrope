---
title: ''
contentType: prose
---

<section>

Milenci / Tarot /

Nebylo míjení. Zasněné odpoledne stvořené bleskem  
naklonilo svoji klidnou tvář nad mým oválem a povědělo mi o všech  
dřevěných loutkách v okolí i o jedné noze ponechané v průvanu na židli,  
o které stydno je mi psát. Tak je sama. _Milenci_ se dnes totiž proháněli dnem  
jako by den dýchal jen z jejich vaků, jako by pouze jejich měchy byly nové, nezadýchané,  
plné _nového vína_, jiskřícího šumění. Milenci to je pláž a vítr, který ji obdělává ostrým  
jazykem, rozvíří, rozvlní, takže se rozpohybují barevné tečky, lidé, slunečníky  
i tančící bójky, víření i život v mezerách.  
Jaký den! Jaká znamení!

I hebkou opilost mi vdechl pod kůži. Vždyť před katolickým kostelem / patří dominikánům /  
si dvě _seňory_, dvě lávy v pochodu, stačily vyměnit letmo, rychle, jasnými tahy v krátké přestávce  
dojmy o nových milencích.  
Jeden je černoch a druhý běloch. Dokonale si je prohodily. Před časem / opravdu  
krátkým časem / tomu bylo naopak. Tu první trápil bílý a druhou černý. Teď jsou konečně spokojené.  
Ó milenci, _Milenci_ před kostelem! I chráněné _Boží Tělo_ se zachvělo…

</section>
