---
title: Nejsem Balkánec
contentType: poetry
---

<section>

Co s benzínkou,  
jejíž žluť vypaluje slunce,  
až se bělá jako stařena.  
Kdosi náhle z podpaždí vyrve si stín  
a přitáhne s sebou noc,  
která se přelije přes mouchami soužené hlavy  
co něžná plechová vlna tušeného moře.

</section>

<section>

Balkáne!

</section>

<section>

Sjíždím balkánská videa  
v boudě sbité ze zbytků času,  
ohlodané kuřecí kosti  
oddechují na bílém porcelánu,  
a vlásky mrkve sají útroby  
polévkové mísy.  
Mám strach, aby z nich  
nevyrašila babička.

</section>

<section>

Protože jsem Chorvat  
a ne Balkánec,  
sním splitské sny  
o prostituci v posledním patře  
šedivé kostky,  
kterou provívaly suché borovice.  
Chceš klíč?

</section>

<section>

Ospale jsem provrtával šutry,  
krev znal brzy,  
hady, ještěrky, koleno,  
na igelitu porcované melouny,  
jeskyni plnou světla z krvavého srdce  
technařského Krista,  
jemuž plynul pot do oliv,  
nebo v krajku,  
v jejímž rohu je kávová skvrna  
velká jako nehet.

</section>

<section>

Tělo se mi tam dloužilo…  
Ninja komiksy hnaly ho přes pláň,  
každé salto naložené v soli  
ožívalo skřípotem rolet,  
hořel jsem nad encyklopedií Die Erotik,  
pětiletým bratrancům vyprávěl o Kršnovi,  
tajil lásku k Nietzschemu  
a hmatal obrovskou propast těla.

</section>

<section>

Kromě otce jsem nikdy  
žádného Chorvata nemiloval.  
Na dvorku jsem cítil ovčí krev,  
miny driblovaly v křovinách,  
šachovnice házely očku čtverce,  
bílé a červené,  
jako by ostnatý drát poutal  
má chodidla, a možná jen  
trnová koruna.

</section>

<section>

Kláštery, hřiště,  
drogy olizují prst,  
po válce je každý kost nebo  
generál, a to mě nutí  
milovat nebo umírat,  
jako se miluje a umírá,  
vracet se po paměti  
do té chvilky  
za bledou benzínkou,  
nad kanálem, ze kterého  
syčí pěna šampónu.

</section>

<section>

Na bobku  
vracím římským ruinám vznešenost,  
opuštěné loděnice,  
kde mladému dělníkovi azbest zničil plíce,  
pod železným měsícem,  
který je stejně horký jako předešlý den,  
zdvíhají se k nebi a slouží  
prašnou liturgii.

</section>

<section>

Oslepující pomalost  
rychle se vařící krve,  
proud snů plyne vyschlým potokem  
pod klenoucím se Božím prstem,  
jaké osvěžení,  
smích pění a zuby dnů  
viklají se.

</section>

<section>

To už se musím jen ztratit,  
buď vypít korzárův jed,  
nebo skončit na kolenou.  
V nějakém jiném filmu  
nasednout do černého vozu,  
stáhnout okno a zabít vosu,  
prudce rozšlápnout temný hrozen,  
skončit na kopci s křížem,  
který se stydí za své zbožné.

</section>

<section>

Nejsem Balkánec.

</section>
