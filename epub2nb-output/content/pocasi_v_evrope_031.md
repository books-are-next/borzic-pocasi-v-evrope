---
title: Nejsa Faust
contentType: poetry
---

<section>

Kdybych byl Faust,  
sral bych zdi kolem srdce za hrobových nocí,  
lil bych litry zkysaného mlíka po schodech,  
a smál bych se — smál  
v rukou vraha  
vyřezané masce,  
v rukavicích z jelení kůže,  
v hroším rozmaru,  
koulel bych otrávené slunce.  
Kdybych byl Faust,  
tak by má znalost porodila  
stříbrné střechy mrakodrapu,  
dvě tlusté nohy v obří louži svítících bankovek  
a matematické nekonečno namísto jiskřících jiřin.  
Kdybych byl Faust,  
pustil bych dalšímu somrákovi ze silové žíly,  
sál bych a sál,  
až by z banánových bedýnek sálal oheň  
a na prášek spálil celou zem.  
Kdybych byl Faust,  
nemiloval bych Petra Řeháka  
jako nemocné dítě na písku,  
s očima plnýma moře.  
Kdybych byl Faust,  
nemiloval bych ani Jakuba Řeháka,  
čistě jako zvon,  
modře jako směšný protipól  
básníka Benna.  
Kdybych byl Faust,  
nevyčaroval bych pro Darinu,  
když hlavu má jako rozpálený plech  
a srdce jako krvavý střep,  
ani jednu bílou laň.  
Kdybych byl Faust,  
vykop bych bratra na mráz ven  
a pak bych zapálil byt.  
Kdybych byl Faust,  
nebyl bych dneska v noci sám,  
oklátil bych všechny kluky z Letné,  
a nejvíc vlasáče z Copy-centra.  
Kdybych byl Faust,  
nechutnala by mi jablka Petra Krále,  
jejichž lesk svítí jako sen.  
Kdybych byl Faust,  
zastřelil bych všechny dobré básníky  
a kraloval bych sám.  
Kdybych byl Faust,  
vyprd bych se na Moudrost  
a z toho pšouku vytvaroval samopal.  
Kdybych byl Faust  
asi bych se jmenoval Kalousek,  
ale co s tím za sto, dvě stě, tři sta let?  
Nejsa Faust,  
musím se vydat polehounku domů  
a až odemknu byt  
a shodím svršky  
otevřu počítač a zapíšu tuhle báseň.

</section>
