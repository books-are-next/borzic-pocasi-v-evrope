---
title: Proti rohu
contentType: prose
---

<section>

_A měl psát…_

</section>

<section>

_Kdyby zdi této místnosti nebyly tak zděné,  
dalo by se hovořit o šeru v této místnosti.  
Natažené visí mezi třemi židlemi, okem  
nespatřené, šero duše, výživná vláknina._

</section>

<section>

_V rohu, v jenom z rohů tohoto čtyřrohého  
pokoje, sedí na zemi klobouk. A je to buřinka,  
kterou si nasadí každý, kdo připustí hudbu  
ve vteřinách: ticho tohoto pokoje, této místnosti,  
této galaxie._

</section>

<section>

_Vychytralý roh. A v něm pár kusů nádobí, vláknem  
se dotýká čela muže, jehož nohy se bytelně  
opírají o nastydlý prach země. A muž pozvedá ke stropu  
suchou tvář z mramoru. Suchou tvář ženy, jejíž obočí  
se protahuje do hor. Moře je pak přehledný obzor._

</section>

<section>

_Kdyby tento scénář vyplnil prostor bezezbytku,  
stačilo by jen chrastění papírových růží  
a maketa avionu z 1. světové. Ne. Do místnosti,  
do tohoto místa vbíhá žena, které by mohly na těle  
vlát barevné šaty, kdybychom barvy povolili._

</section>

<section>

_Takhle je barevná jen z doteku vína s praskajícími rty.  
Žena zrozená prostorem odnikud vletí do přímé  
zóny světla a roztříští kusy masa o podlahu._

</section>

<section>

     _Jde o to napsat poctivou větu proti rohu._

</section>
