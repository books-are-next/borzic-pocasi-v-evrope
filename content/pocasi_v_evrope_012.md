---
title: Ztracené básně
contentType: prose
---

<section>

_Ztratil jsem další básně  
— další iluze  
v halucinačním jasu  
podzimních hor  
ve snu  
napsal jsem dlouhou dokumentární báseň  
(ovšem snová logika umožnila  
aby báseň hned  
běžela na obrazovce o život)  
Řezala kosti světa  
hlava nehlava  
trup netrup  
spěchaly v ní děti i záběry  
tělocvičny i kostely se míhaly  
hroby a jesle mizely  
smích střídal pláč  
pláč střídal smích  
a krev byla jedině černobílá  
Plakal jsem v tom dokumentu od rána do večera  
matce jsem nic neřekl  
nemohl jsem  
záběry střídaly záběry  
a žraločí dědci machrovali v baretech  
vojáci popíjeli panenské Mojito  
a byla to dickensovská Anglie  
kterou kamera mého oka  
stopovala, mapa pusté přítomnosti  
soumrak v přímém přenosu  
svět jak jsme ho nechtěli znát —_

</section>

<section>

_v tom snu mi ale báseň vyfoukla izraelská televize  
řekli, jste autor, je to na posledním řádku napsáno  
vidíte, řekl jsem, ale jsem autor, autor toho dokumentu  
který vysíláte, měl bych to alespoň vědět,  
a oni, to už není vaše věc  
Nejsem antisemita, nevěřím ve spiknutí ani Mosad  
k čertu, že by tajná služba Proroků?  
Nakonec  
nebyla to poslední báseň  
kterou jsem v tomhle týdnu ztratil  
Jestli ode mě neutíkají samy  
říkám si někam hodně daleko do tepla?  
možná jim vadí  
ten alarmující objev dospělosti  
Nepřestal jsem tkát vize  
pořád jsem Pavouk kosmu  
ale studí mě promočené ponožky  
špatně se seznamuju  
můj milostný život je psychoanalytická smetana  
jsem kariérista  
chystám se zbohatnout  
nesnáším nepohodlí  
nesnáším pohodlnost  
Jsem silný a mladý  
jenže počítám roky  
nejčastěji kvůli sexu  
Ačkoli nemám rád pravidla  
anarchii a přímou demokracii přímo nesnáším  
ideologicky jsem možná komunitarista  
jenže mívám často ponorky  
10 a míň je moc  
pak už jsou davy sametové  
Jsem schopen snu o beztřídní společnosti  
ale kuchyni mám rád francouzskou, bonbóny z Belgie, kávu fair trade  
improvizaci podezřívám z útoku na takt  
Rád proháním své jméno Googlem  
i když mám komplexy ze špatné jazykové výbavy  
— a ty dominantní ženy  
a nepřítomní muži  
O tom snad jindy_

</section>

<section>

_A děti?  
Když jsem se rozhodnul, že žádné mít nebudu  
že je nevystavím svému velkolepému osudu  
zatratil jsem snad Božské dítě  
já, který s Blakem pojmenovával zvířata  
když otevřela se brána ráje?  
(jistě, on taky platil nájem  
a Böhme zas prodával kožešiny)  
A dětství, není ono samo jen dospělostí svého času?  
V takové rovnici je pak dospělost  
jen svrchovaným vědomím  
že stále ještě nejsem Dítě_

</section>

<section>

_Takže celý  
spojený proti proudu se vším děním  
scházím ze schodů  
a znova vystupuji  
Pode mnou traverzy  
sekvence, dojmy  
dokument_

</section>

<section>

_Musím ještě něco objevit_

</section>
