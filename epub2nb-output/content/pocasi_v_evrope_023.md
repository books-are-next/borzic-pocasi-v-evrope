---
title: Pětiletý medvěd se ptá
contentType: poetry
---

<section>

Muž nebo žena?  
Kdo?  
Jsem svítání? Noci?

</section>

<section>

Odemykám byt. Teď, když je prázdný,  
je čas přestat s hrdinskou hrou,  
mrštím s ní do kouta,  
v němž se válí tvoje svršky,  
pustím si sprchu a smyju  
dnešní lži,  
ta prostírání přízrakům.  
Pod sprchou nevím,  
mám se smát? Plakat?  
Kdesi v dálce se směješ ty,  
puká to ve mně jak ve skále.  
Řinou se ven prameny,  
valí se proudy divného citu.  
Cítím v zubech kostku cukru,  
pak dopadá na moje záda bič,  
z těch ran jsou stříkance světla.

</section>

<section>

Celý se chvěju.  
Cos mi to provedl?  
Co jsem ti provedl?  
Do jaké hry jsme se propadli?  
Na jakém dně plavou tyhle veliké zářící ryby?  
Proč jsou tu truhly naložené zlatem a perlami?  
Proč se mi zdá, že jsem jen vlna neustále obalovaná  
další a další prohrou?

</section>

<section>

Klamu se? Klameš mě?  
Klamou mě květiny na okně?

</section>

<section>

Kdo teď jsem?  
Mág? Pětiletý medvěd, co se bezprizorně ptá  
a v oku mu plane hvězdice ztracená?  
Tak fyzicky? Tak metafyzicky?  
Tak modře? Tak rudě? Tak bíle?  
Tak krutě? Se mi zdá, že slunce padá  
            z nebe?

</section>
