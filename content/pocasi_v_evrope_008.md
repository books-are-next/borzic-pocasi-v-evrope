---
title: ''
contentType: prose
---

<section>

Barcelonské výkřiky  
z mé skleněné hlavy

> _Pro Fantasíu_

> _Chápu umělce jako toho, kdo obklopený mlčením ostatních  
> užívá svého hlasu, aby něco sdělil, a je jeho povinností,  
> aby ono sdělované nebylo zbytečné, ale aby to bylo něco,  
> co nabídne do služeb lidstva.  
> — Joan Miró_

## 1\. Křik, který začal na Montjuïc

Má skleněná vnitřní hlava  
zjevená v barcelonské hoře Jupitera!  
Má skleněná hlava bolavého bolera!  
Čtvrté oko v ní otevírám,  
jeho smutek žere kraba,  
hladového opeřence  
uvízlého v barevných sítích prasklé televize.  
Evropo!  
Evropo!  
V mé skleněné hlavě!  
V průhledné bouli tě nosím  
těžkou a zádumčivou,  
těžkou a uzamčenou,  
těžkou a neprostupnou  
tvůj ospale ošemetný smutek v metru.  
Všechny ty uzamčené tváře,  
všechna ta srdce na řetězu,  
úvěrované touhy, sny spoutané  
slizkými provázky reklamy.  
Jsi náš spasitel? ptám se  
čínského hudebníka v podzemí,  
a on fouká americkou odrhovačku  
kamsi mezi zelené homole plující v mlze.  
Chci, aby z jeho téměř slepých čárek  
vyšlehnul drak a vznes se k euro obloze  
a ohnivým chvěním nahnal strach chamtivým obludám.  
Jsi naše spasitelka, ptám se hnědé servírky  
s kulatým nosíkem a horkým výstřihem,  
mlčí a já se chci vrhnout k jejím unaveným nohám a vymodlit si zemětřesení.  
Vycházím z restaurace a před nápisem  
INDEPENDÈNCIA — SOCIALISME  
nasprejovaným na potrhané zdi  
se třesu jak listopadový list.  
Touho! Pak na bulváru bohatých  
narážím znova do lidských stěn.  
Nemohu si pomoct,  
porobený svět pluje v tomto žhnoucím akváriu,  
kosti a kaktusy, krvinky a spermie,  
menstruační krev Marie, do které jsem jemně zabořil prst,  
trilióny povzdechů, pavoučí příze myšlenek a černá žluč.  
Neb živá melancholie ovinula se kolem mých paží,  
vtekla do mě a já zmožen jejím plynutím  
odvažuji se na lodi bláznů pojmenování:

Nespravedlnost je nespravedlnost.

</section>

<section>

## 2\. Křik, který začal na Plaça del Sol

Kohouti a slípky  
pod třemi reflektory sedící na čtverci náměstí?  
Tak by to chtělo tvé zlé oko,  
které ti pronajal stárnoucí markýz  
v kožených trenkách.  
Dobrá, beru to i tak,  
kohouti plaší smrt  
a v Jeruzalémě mají kostel  
se svatou Slepicí — to je Ježíš,  
svatozáří chrání kuřata,  
stačí nalistovat v Bibli.  
Sotva olistěné mládí  
teď pokrývá náměstí Slunce.  
Od dětství mi slunce dýchá do zátylku.  
V 16 mi propalovalo každou báseň.  
SLUNCE JE DOBRÉ, DOBRÉ ŠTĚSTÍ,  
koktal jsem v naivní euforii mladé lásky.  
Pak, později, zazářila SLUNEČNÍ REPUBLIKA,  
s židovským kamarádem jsme si ji vykouřili z marihuanových prstů,  
na přehradě Černého mostu, ohavného sídliště, kde bydlel v činžáku,  
kam slunce nikdy nesvítilo.  
Znali jsme tehdy Campanellu a Ficina?  
Už ani nevím.

Dnes na Plaça del Sol  
obklopen mládeží nemám odvahu oslovit dealery  
prodávající červené plechovky piva a matné sáčky trávy.  
Kam ses to propadlo, mé mládí?  
Odvážím se jít za mladým sluncem?  
Jsou tihle mladí na náměstí Sluncem?  
Jinde v téhle zemi mladí okupují náměstí.  
Puerta del Sol.  
Možná jím opravdu jsou.  
Dám jejich času vlastní čas,  
nebo se ztratím v zkamenělém lyrismu  
vlastního já?

</section>

<section>

## 3\. Křik, který začal v katedrále La Seu

Když má skleněná hlava zamíří do vyšších pater Sluneční země  
objeví se dveře a za těmi dveřmi husy.  
Husí tanec na rajském dvoře katedrály.  
Z úžasu nad bělostným rejem  
propadnu se do výšky a sám se stanu dveřmi.  
Prochází mnou silný vítr a obrací svět naruby.  
Z ptačích těl tvaruje se třepotavá duha.  
Pod duhou na plujících křeslech sedí dvě učitelky.  
Jedna má ofinu a druhá ne, obě leží  
a kolem očí jim krouží přísné linie.  
Jedna mě učí hudbě v pohybu a druhá hudbě v citu.  
Nevěda, co s tím, propadnu se do další výše  
a v záhybech nebeské číše spatřím odraz  
vlající zelené sukně. Sama esence ženství  
pozdvihuje mě do mocné závratě.  
Zatím husám ze zobáků prýští vodopády světel.  
A každý vodopád je spojením Matky a Dítěte.  
Kroužím v mandorle. Rotuju ve vejci.  
Mám zavřené oči ve své skleněné hlavě  
a zevnitř vidím, jak mě světlo vtahuje mezi stožáry lodí.  
Sám jsem loď plující nehybně ve vírech vzdušného moře.  
Maria del Mar a já jsme jediným tělem — vzrušeným prouděním  
lodních střel, vzrušeně milostným hřměním nebes.  
Ztrácím hlavu a má skleněná hlava se mění v safírovou ještěrku srdce,  
mé pohlaví reaguje na mořské opojení prudce —  
pokornou erekcí.

</section>

<section>

## 4\. Křik, který začal na úpatí parku Güell

Za jemnou oblačnou clonou vyplouvá mírné podzimní slunce.  
V téměř nábožné euforii stoupá má skleněná hlava do Gaudího kopce.  
Těsně pod úpatím ve vykrojené zastávce přes mříž vidím ležet město  
a nedaleko dům s posprejovaným horním patrem s nápisem:  
            OCCUPY AND RESIST  
a hned vedle čteš WE KNOW YOUR CAPITALIST PARADISE  
a WELCOME INTO THE HELL OF FREEDOM  
a nalevo od nápisů v kroužku svítí pořádně syté A.  
A k tomu je tam několik ostře naskicovaných hlav, zelení mimozemšťánci  
a kokosovými ořechy obsypané reklamní palmy,  
prádlo na šňůře, konopí v květináči, sluneční brýle na parapetu,  
popelník plný špačků a pestrý ručník přes nízké zábradlí.  
Točí se má skleněná hlava, točí a víří.  
A foťáky udýchaných turistů cvakají v tom víru o život.  
Ten vír mě odnáší na jiný barcelonský kopec.  
/ Vždycky se vracíme tam, odkud jsme vyšli  
a to místo poznáváme poprvé. /  
Mezi stromy, jejichž vůně připomíná sperma, stojí Joan Miró.  
Oblečený jako dělník nebo úředník z dvacátých let  
v ruce žmoulá klobouk a dívá se plaše do země.  
Pak bere si klacík a kreslí do žluté hlíny  
čáru a kolo, hvězdičku a chomáč rostliny.  
Propadnu se okem do kresby a letím černým středem,  
letím vírem zmasakrovaných těl, kolem hlavy mi duní železo,  
kousíčky kůže sviští dostředivě a jsou z nich jehly  
a zabodávají se do mého nastraženého ucha.  
Pak slyším z hrozné dálky jeho hlas, sípe, téměř syčí:  
Umělec, který žije jen pro sebe, je hovno.  
Mazlavé hovno z prdele světa.  
Podívej, co s ním čas udělá.  
Vidím hovno.  
Tisíce lesklých slizkých frankistických hoven.  
A pak už nevidím vůbec nic.

Proberu se na zemi,  
ležím a po nebi plují hranatá zvířata,  
chci vyzvrátit všechny artificiální fekálie,  
které jsem kdy pozřel,  
chci se soustředit dovnitř své skleněné hlavy,  
která mě bolí jako střep.  
Uvnitř mé skleněné hlavy hučí hněv.  
Je to živý hněv,  
rozléhá se po všech návrších Barcelony.

</section>
