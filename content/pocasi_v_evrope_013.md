---
title: Splitský výjev
contentType: poetry
---

<section>

Bylo mi tam vážně zle.  
Teď, když je mi skoro 35,  
to vypadá divně.  
Postavil mě na palubu.  
Byla to oprýskaná loďka  
tančící na olejnaté hladině,  
   pohupovaná přístavní pěnou.  
Fotil mě. Ale jediné, co z toho  
dostal, byl můj křik.  
Moje slzy vřískaly.  
Můj pláč byl vztek.  
Možná mi pak koupil zmrzlinu,  
kopeček ořechové, pistáciové  
a povinnou vanilku k tomu.  
Možná.

</section>

<section>

Odříznul mě  
od maminčiny dlaně,  
aniž by četl Lacana.  
Vrhnul mě do vln slunce.  
Mám být tomu zmetkovi vděčný?  
Za co? Za to, že jsem se narodil?  
Že jsem básník?  
Za to, že mám radši muže,  
i když jsou to většinou zmrdi?

</section>

<section>

Pořád stojím na loďce,  
houpu se, štkám.  
Od pevniny mě dělí dva kroky,  
jeden skok.  
Ale já jsem tu tak sám,  
že radši umřu na moři,  
hrdě ze vzdoru,  
spálený horkým větrem  
v křeči zavolám ptačí démony.  
A vyděsím ho, katolíka, k smrti.

</section>
