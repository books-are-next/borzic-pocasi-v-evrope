---
title: Útok vůně
contentType: prose
---

<section>

_Den protržený vůní,  
různými variacemi vůně.  
Sněžná blána všedních povinností  
náhle, opět náhle, děraví  
tou jemnou esencí chuti a představy._

</section>

<section>

_Rusky sladký parfém  
nad bílým archem smrtelných básní.  
Vůně se sklání a já zasažen  
klesám na její neviditelné  
rozlité tělo._

</section>

<section>

_A pád je čirá slast.  
Náhle se přede mě postaví les.  
Trochu obojetný vyhlíží  
čepýří své chmýří les vůní  
a jsou to muži a ženy  
a jejich sněhem zjemnělá šíje._

</section>

<section>

_Nevěda kam až vůně může  
sáhnout, jaká sádla nadlehčí,  
trochu ospale prosím tramvaj,  
aby na jednu sekundu zmizela.  
Nestane se tak.  
Není v moci času nebýt._

</section>

<section>

_A proto musím přežít  
ten jablečný, skořicový, vanilkový,  
růžový, pižmový útok,  
teror sladké něhy.  
A jeho porcování vystavený  
Já erotický medvěd teď vím.  
Proto… se… asi… rodíme._

</section>
