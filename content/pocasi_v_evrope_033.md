---
title: "So what\_— pocta blahoslavenému Milesovi Davisovi"
contentType: poetry
---

<section>

Přeskoč to —  
přeskoč všechny ty marné pokusy  
zbrousit papír tak,  
aby porodil sající slunce,  
přeskoč všechny ty role  
záchodového papíru,  
ty tuny napsaných výkřiků  
vytažených z mrazáku noci,  
vidíš na konci chodby  
tu šipku,  
černá a lesklá na samolepce,  
ano, ta, už trochu odchlíplá  
na bílých dlaždicích,  
za ní běž, představ si, že to je  
lesní žena s rohem plným vína,  
s jelení přilbou na hlavě  
a jdi směrem, kterým ukáže,  
vidíš, ťuká nalakovaným nehtem  
Exit —  
teď je třeba rozkopnout dveře  
i za cenu, že tam na druhé straně  
číhají zuby snad všech šelem  
tohohle brlohu, Harlemu, téhle díry  
v tvé zavšivené krásné hlavě,  
a teď —  
co vidíš, řekni, miř slinou,  
ať se tvé žlázy seběhnou  
v červeném úžlabu srdce,  
ať ti povědí, čí jsou to ruce,  
které tisknou tak zoufale klidně  
předmět, pistoli, kufr, skříňku naditou  
brilianty, vlhké krajkové kalhotky nebo  
kocoura —  
ne, to, co se tvým očím teď nabízí,  
že hrozí náhlá erupce zraku,  
zvrat, nedovolená rychlost okamžiku,  
který se ne a ne zcela podvolit touze,  
která po něm šmátrá a hmatá  
feťácky nervózně a nakonec vyklouzne  
ze sevření —

</section>

<section>

co je to? příval? modř? vlny?  
proč teď kopec téměř vlasů  
čeká, že jehlice ho probodne  
a krajina náhle ztygrovatí,  
úzkostná, protože je sladce zbitý večer  
a žádné myšlence se nechce spát,  
každá si chce pod peřinou hrát  
s pohlavím, které je najednou scvrklé  
jak suchý fík

</section>

<section>

Je tohle smutek —  
vypadám, že vypadnu z okna a spadnu  
na plochou ulici, která mě přijme téměř jako matka?  
co je to? klec? z které nejde vystoupit? nebo, že bydlím v přízemí,  
tak odtud, odtud pramení – ta jistota, že život je náhle víc než skvrna  
na slunci, v šálku, na kalhotách,  
že život je víc než si mohu domyslet, představit, vypreparovat, vytvarovat  
jakoby ze sirek, špejlí, tyčí,  
že život se mi dává tak nějak samozřejmě jako zázrak náhlého přežití,  
potom, co supi dostali nažrat vnitřního masa  
a já se v pravý čas vrátil do své téměř okultní ordinace  
a sedl si do křesla a vyčistil si vatou jedno velké ucho,  
všechen maz znečištěných řek & znásilněných dětí  
pěkně vymáz, vytřel a vyklepal do koše,  
abych mohl naslouchat další mikro-bitvě  
dalších a dalších  
naším skvělým  
opravdu skvělým kapitalismem  
zotročených andělů —  
no řekni,  
inu ne,  
a nebo jo,  
a nebo tak,  
ne, vlastně ne,  
hele, rád bych se zasmál, zhoupnul se, no, tak,  
nakonec to není tak zlé, piju dalšího panáka,  
poslouchám geniálního negra a je mi, jako bych každou chvíli měl odhodit chůdy,  
kdybych nějaké měl, a začít skákat, na jedné noze, na druhé, tak rychle &  
vesele, že  
skoro by se mohlo zdát,  
že jsem básník a že mé tělo je jednou dlouhou básní,  
na každý pátek, dnes určitě jsem, ztratil jsem totiž zábrany,  
už nevěřím v pointy, v literaturu, v skepsi ani naději  
a na chvíli nechávám to modré a sametové v útrobách  
trochu žít a frázovat  
trochu —  
         komický pták

</section>
