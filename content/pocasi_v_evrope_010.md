---
title: Štíhlé sumo
contentType: prose
---

<section>

_Všechna tahle hadí stěhování!  
Krkolomné obyčeje,  
náhle převrácené naznak,  
ještě kostrbatější,  
víc zkrabatělé,  
ranní mléko  
kysne v husté díži slunce,  
srpen konečně  
vytře prezidentovi oči  
a ta jeho asiatská očka  
získají konečně jadrně — jaderný lesk._

</section>

<section>

_Má posedlost proměnami —  
a hrůza z betonových obměn  
   (děs, že se uškvaříme  
   na horké placce,  
   děs z much na lebce renesance,  
   Hakime Beyi — máš u mě pivo!).  
Z téhle masivní tříště  
co povstane?  
Noví ještěři?  
Noci bez konce  
s kyselou aurou Blade Runner  
   (ach ty černé a lesklé deště,  
   pomáda nudlí v kameninové misce  
   a stroje v potrhaných krajkách)?_

</section>

<section>

_Cukrářská obloha dneška  
brání mi užít kleště  
přes dravčí naladění  
sveřepého masa.  
Dojím okamžik  
tlustými nárazy štíhlých těl.  
Apokalypsa  
vzrušuje i méně vzrušivé hlavy.  
Proto se musím projít  
po sálajících vidinách.  
V bílých sálech odpočívají pumy.  
Soudím tedy, podle nicoty v hlavě,  
že nic se nemůže rovnat všemu  
bez srdeční trhliny  
a to mě naplňuje šeptem._

</section>

<section>

_Prázdná slova,  
prázdné dojmy,  
lepkavé lehko,  
UV kouzla,  
kozlí chechot,  
šimrání v čtvrté noze._

</section>

<section>

_A mraky v televizi  
planou…  
Occupy v másle rána budí se.  
Bledá televizní pohoří vysílají  
zmatečné signály.  
A nad náhle ozářenou kupolí světa  
vyšlehnou k obloze cigarety  
s vůní města, které pije  
ze sedliny babylonského zmatení._

</section>

<section>

_Abych nezapomněl,  
kardinála v korzetu  
píchá v trezoru ocelový čert,  
pobožné důchodkyně zatím  
loví v popelnici  
tetřevy včerejší večeře  
a Romákům plavou ve sklepích  
nefalšovaně bílé sračky  
Uf!_

</section>

<section>

_Jsem mystik.  
Koktáním jsem se probojoval do ringu  
čirého Nic.  
Věštím jiné proměny  
a byť zatím vidím jen zadní partie  
Božího řešení,  
chvějí se už v mém žaludku stély & magnetky,  
oscilují,  
až se mi krev hrne do ulic  
a nutí mě praktikovat  
tohle štíhlé sumo._

</section>
