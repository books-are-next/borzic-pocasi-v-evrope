---
title: "Tato báseň není o\_politice"
contentType: poetry
---

<section>

Na okraj mého vědomí  
na lesní lavičce  
připlula lodička  
a z ní vystoupil  
v bílé uniformě  
— to už jsme stáli na lebce luny —  
Maršál Tito

</section>

<section>

Rozhlédl se  
A pokynul mi tlustým ukazovákem  
z něhož rázem vyběhla parta červů  
a počala vydávat rohaté zvuky

</section>

<section>

Rozhlédl jsem se také  
Měsíční kráter sálal  
Pokryla jej růžová fólie  
Přeběhly přes něj vlny  
Beránci

</section>

<section>

V ten okamžik  
Ořech dětství puknul  
A z jeho útrob vylezla  
Nahá a mastná politika Jihu

</section>
