---
title: Ve vietnamské večerce
contentType: poetry
---

<section>

Nechtěl jsi najít poezii,  
když jsi jednoho večera vstoupil do vietnamské večerky  
s úmyslem koupit si cigarety.  
Poezie je anarchistka,  
přichází a odchází ve vlastním čase.  
Tak přistoupils ke kase a uviděl ženu,  
s dítětem na rukách, jak uhranutá visí  
na zářivém monitoru, který sálá sitkom,  
nebo talk show nebo reality show,  
nebo něco na ten způsob v její mateřštině  
a její tvář roztává prvním úsměvem  
tropického lesa.

</section>
