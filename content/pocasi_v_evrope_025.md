---
title: Slavonská samota
contentType: poetry
---

<section>

Už zas pepř. Kulička  
zadrhla se v zubech,  
skousnul jsem, a černý  
prach mi explodoval v ústech.  
Nemám si komu postěžovat.  
Z internetu se linou  
zelené kruhy Dunaje,  
kukuřice se třese,  
den je pod závojem,  
krajky skoro skryly  
liščí oči a měď vlasů.  
Sedlák za sedlákem  
nese si ven plátno,  
makovice a džbán piva  
prýští z pera,  
lidová malba  
ostrým hrotem maskuje  
krutost a samotu.  
I můj pavouk je tu  
nešťastný. Říká mi:  
vteřiny tvého dětství,  
a praskne mi síť,  
a tobě jebne v mozku.  
Kliď se, spal tuhle mapu,  
a já skloněný nad ní,  
dýchám do ní rum,  
a za humny se chvějí pomněnky.

</section>

<section>

O čem nelze mluvit,  
o tom zpívám,  
vítr mě rozmrdal  
jak venkovanku na slámě.  
Oči proto utápím v zoře,  
žlutá a růžová skvrna  
spolu souloží na obloze,  
kámen je jak pěst,  
traktor spí, a slepice  
běhají zfetované.  
Stojím před polem  
a za mnou jen sen,  
města trojzubec,  
penisy a něžnosti ucha,  
berlínský klam,  
klapot falešných bot,  
ptáci se snášejí na hrob.  
Je tu jen moje uherská  
melancholie, Slavonie  
si kasá podkolenky,  
kouše pálivou klobásu  
a vydechuje oblouky baroka.  
Někdo je Maďar, někdo Srb,  
někdo dokonce Čech,  
arcibiskup Němec,  
chorvatská rovina je  
pohostinná,  
lipicáni jak z marcipánu  
přeskakují ohrady  
a Turci tu mají stan,  
pestré látky, cukr, šavli, čaj.  
Mohl bych být mladík  
s okem jako čert,  
pomalu bych šel na rynek,  
v mlynářských kalhotách,  
i pušku bych si vzal,  
a pak v rovných polích  
hlavu si dočista provrtal.  
Nebo bych našel lék,  
smrt zavřel do lahvičky,  
žádný běs by srdce nespoutal,  
můj smích by byl lasičí,  
kroutil bych se, až by mě ubili  
pro slané oči touhy,  
a já na obláčku  
vyklouznul do nebe.

</section>

<section>

Slavonská samota.  
Tlustá jak palec preláta.  
Polkni ji, hustou jak semeno.  
Skoro rodnou hroudu sněz.  
Vypij orachovici.  
Poštvi proti sobě psy.  
Měsíc ti posadí motýly na pelest.  
Poezie se s nikým nemazlí.  
Usneš sám a tvé tělo  
upadne zabalené ve vlajce  
do nejhlubšího moře,  
o němž roviny jenom sní.  
Chlapče, naostři si břitvu,  
každý, kdo trochu rozumí,  
bude se tě sladce bát.  
Až vylezeš na kopec,  
malinký jak prs,  
budou hodiny bít na poplach  
a ty se konečně opiješ,  
jak káže zákon.

</section>

<section>

Zákon, ne milost.

</section>
